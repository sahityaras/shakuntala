<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>वक्तव्य</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>वक्तव्य</b></span></div>
<p>नेपाली महाकाव्य आइसल्याण्डको सर्पजस्तो थियो । मलाई अभाव पूरा
गर्ने इच्छा पह्लाएर आएकोले लेखेँ । लेखेँ तीनै महिनामा राति राति बसेर
फुर्सदमा । कलम बिजुली झैँ दौडयो, तर कति उज्यालो आयो म भन्न सक्तिनँ ।
समितिको व्याकरणमुताबिक लेख्ने प्रयास गरेकीले ठाउँ-ठाउँमा वैयाकरण-
बलिदान दिनुपरेको स्पष्ट देखिएला । पुरानो शैली नै अपनाउन खोजियो-
वार्णिक छन्दमा । विस्तार नै यसको गुण र अवगुण होला । के यो नेपालीमा
प्रदान ठहरिन सक्छ ? त्यो भविष्यको नजरलाई । अहिले अभावपूर्तिको रूपमा
खडा छ । ६०० पेज पुग नपुग, तीन महिनाको फुर्सद-फुर्सदको काम, कति
राम्रो भइहाल्यो होला र ? संस्कृत प्रचुर मात्रामा प्रयोग गरेको देखिएला । त्यो
म सम्झन्छु यस किसिमका रचनालाई आवश्यकीय । ज्यादा लामो हुनाले 'तीन
महिनामा रचना तीन वर्षको पढाइ' भन्ने उखान निक्लेला जस्तो छ । पट्टयार
जरूर लाग्ला । पण्डितहरूलाई ठाउँ-ठाउँमा आधुनिकताले तर्साउँछ,
ग्रयाजुएटलाई संस्कृतले, साधारण पाठकलाई विचारको र शब्दको क्लिष्ट
नवीनताले । म पर्छु बीचको शून्यमा । लोकप्रियता टाढै रहोस्‌, बुझेर पढिदिने
एक हातको औँलामा गन्न पाए काफी छ । दोस्रो संस्करणमा यसलाई राम्रोसँग
संशोधन गरूँला भन्ने आशा गर्छु । अहिले त्रुटि धेरै होलान्‌ । म सदा
समालोचकको त्रासमा रहन्छु । हुन त समालोचकको छेड कतै कुतकुत्याउँछ,
चिलाउने ठाउँमा कन्याइदिन्छ, कतै लिखा परेको ठाउँमा ठुङ मार्छ, घाउ
चिरिदिन्छ, रालसिङान पुछ्दछ । व्याकरणले तर्कुल्या-बर्धन्याको दायाँ-बायाँको
घुम्टाे ठाउँ-ठाउँमा मिलेन भनेर नाक चेप्र्याउने अवकाश कहीं पाउला तर
रसिक अर्कै चीजमा रमाउला ।
</p>
<blockquote><div class="poem">
<p><b>कविता कोमलवनिता</b><br/>
<b>रसयति रसिक रसेन सम्मिलिता</b>
</p>
</div></blockquote>
<p>तब धेरै किन ? यो एउटा भगीरथको गङ्गा हो, थाप्लामा बोक्न
मुश्किल छ, एक बार यस्तै भयो । पछि अझ राम्रो गरूँला ।
</p>
<div style="text-align:right;">
<p><b>लक्ष्मीप्रसाद देवकोटा</b> <br/>
डिल्लीबजार
</p>
</div>
</div>
</div>
  </body>
</html>
